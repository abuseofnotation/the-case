
The Odd Crimes
---

Айер продължи да се специализира в разкриването на тези "странни" престъпления които, продължаваха да се случват и скоро вече не се занимаваше с нищо друго освен с тях: всяка сутрин пристигаше в Ярда преглеждаше неразкритите случаи от предишния ден и започваше един по един да ги отмята използвайки все по-голям арсенал от хватки които му помагаха да “излъже” Оскар за да научи повече за това, което се е случило.

Този начин на работа беше ефективен, но рядко приятен. След първата седмица удоволствието от научаването на нови неща беше отшумяло и бяха останали само милионите задачи, които трябваше да се изпълнят за да може играта на котка и мишка да продължи. Това беше работата му: една постоянна игра на котка и мишка. Независимо от общоприетото виждане, Айер не можеше да възприеме това като успех, колкото и да се мъчеше. Той вече беше принуден да догонва своите врагове, вместо да ги причаква в тъмното, както беше свикнал. По неговите критерии това не можеше да бъде нищо друго, освен провал.

Това усещане се подсилваше от огромната умора, която той чувстваше на края на всеки  ден: Когато работеше на свободна практика той работеше без почивка с дни и единственото което му трябваше за да си възвърне силите беше един стабилен сън. Сега, задачите, които вършеше през деня го изцеждаха до краен предел. Това беше различен вид умора от това, което беше чувствал преди. Той я усещаше почти физически в края на деня. И не знаеше никакъв начин да я накара да си отиде.

Междувременно всеки случай, който той разкриеше просто изчезваше напълно от системата, отиваше на място, към което той нямаше достъп, също както нямаше достъп до досието за обира на хазната. Той не знаеше къде е това място, нито колко колко още имаше там. Но знаеше че ако остане в Ярда, рано или късно ще разбере. Трябваше само неговото собствено досие, което продължаваше да расте всеки ден, да стане достатъчно голямо, за да преценят, че той е надежден.




В свободното си време той ходеше в стаята за улики, при материалите за рисуване на Кейти, и гледаше малкото количество останали статуетки. Това беше най-депресиращият момент от деня му. Той заставаше на пода, слагаше пред погледа си тези парчета дърво, които щяха да останат завинаги недовършени и се опитваше да ги анализира, да намери в тях някаква следа. През повечето време просто ги гледаше, без да има никаква идея как да процедира. Вече не беше информацията, която му липсваше - той имаше предостатъчно от нея. Но в тези престъпления нямаше мотив.




